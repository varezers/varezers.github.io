+++
date         = "2021-01-20"
title        = "Veganuāris"
slug		 = "veganuaris"
type         = "post"
tags         = ["recipes"]
description	 = "Izgriezumi no neapedzemeslodi.lv vegānu izaicinājuma"
toc			 = true
language     = "lv"
+++

Izgriezumi no [neapedzemeslodi.lv](//neapedzemeslodi.lv) vegānu izaicinājuma

Vieglākais veids, kā uzņemt pilnvērtīgu uzturu, ir ievērojot "šķīvja principu". Tas parāda, kādas produktu grupas jāiekļauj katrā maltītē. 

## "Šķīvja princips" paredz, ka uzturā jāiekļauj: 

* **Ogļhidrātus saturoši produkti** – graudaugi (rīsi, griķi u.c.), kartupeļi, maize u.c. Īpaši vērtīgi ir pilngraudu produkti, jo tie nodrošina enerģiju ilgākam laikam, nerada tik lielas cukura svārstības asinīs kā rafinētie produkti, kā arī papildina uzturu ar vērtīgām šķiedrvielām, vitamīniem, minerālvielām.
* **Proteīna jeb olbaltumvielu avoti** – pākšaugi (lēcas, visa veida zirņi, pupiņas, tostarp sojas pupiņas un to produkti, piemēram, tofu, tempe, kā arī seitans, kas pagatavots no kviešu olbaltumvielas – glutēna jeb lipekļa). Labs proteīna avots ir arī sēklas un rieksti, īpaši no tiem gatavoti proteīna pulveri (piemēram, ķirbju vai kaņepju sēklu proteīns). Lai uzņemtu olbaltumvielas visvērtīgākajā veidā, ieteicams pākšaugus vienā maltītē kombinēt ar graudaugiem.
* **Dārzeņi un augļi** – gan svaigi, gan dažādos veidos pagatavoti dārzeņi uzturu bagātinās ar šķiedrvielām, vitamīniem, minerālvielām un antioksidantiem!
* **Veselīgas taukvielas** – augu eļļas, rieksti, avokado uzturu bagātina ar vērtīgām nepiesātinātām taukskābēm un taukos šķīstošiem vitamīniem.

**Reizēm, mainot uztura paradumus un ēdot vairāk pākšaugu, vēderam pie jaunā režīma ir "jāpierod" un uz laiku tas var neierasti justies.** To iespējams mazināt, kārtīgi izmērcējot pākšaugus un nomainot ūdeni, kurā tie turēti vai arī noskalojot konservētus pākšaugus. Pret vēdera pūšanos var palīdzēt garšvielas – čili, ingvers, pipari, ķiploks, kumīns, fenhelis, anīss, diļļu sēklas.

Atceries par šķidruma uzņemšanu – vienmēr ņem līdzi savu atkārtoti lietojamo ūdens pudeli, vēsā laikā uzturā iekļauj zupas un dzer siltu tēju!

## KĀ IERASTOS ĒDIENOS AIZSTĀT DZĪVNIEKU PRODUKTUS?
* Salātos gaļu, zivis vai sieru aizstāj ar garšvielās apceptiem turku zirņiem, pupiņām, tofu; 
* Krēmzupās saldo krējumu aizstāj ar kokosriekstu pienu, auzu krējumu vai izmērcētiem Indijas riekstiem, ko sablendē kopā ar pārējām zupas sastāvdaļām;
* Gaļas buljonu aizstāj ar dārzeņu vai sēņu buljonu;
* Pamatēdienos, piemēram, pastās, karijos, "vokos" gaļu aizstāj ar garšvielās vai mērcē (sojas, terijaki, saldā čili u.c.) apceptu tofu vai piemērotiem pākšaugiem;
* Gaļas ēdienos, piemēram, gulašā un Boloņas mērcē, gaļu aizstāj ar buljonā izvārītu, apceptu soju ar garšvielām (pēc vārīšanas no sojas noteikti jāizspiež liekais ūdens);
* Desertos putukrējumu aizstāj ar kokosriekstu piena cieto daļu (no ledusskapī pāris stundas noturētas bundžas), saputojot to ar pūdercukuru;
* Kausētu sviestu aizstāj ar kausētu kokosriekstu eļļu vai margarīnu;
* Salātos majonēzi aizstāj ar augu majonēzi (paštaisītu vai Spilvas 4 sezonu majonēzi); 
* Dzer kafiju ar augu pienu (īpaši gards ir sojas piena pulveris, kas atrodams  Rimi bezglutēna stendā).  

## BET KUR LAI ŅEM PROTEĪNU?
Proteīns jeb olbaltumvielas ir atbildīgas par cilvēka ķermeņa audu (kaulu, muskuļu, ādas, asiņu utt.) veidošanu. Ja netiek uzņemts pietiekami daudz proteīna, mati, nagi un āda var kļūt trauslāki, var samazināties muskuļu masa, palēnināties dzīšanas procesi un pavājināties imunitāte. Turklāt olbaltumvielas maltītēs rada sāta sajūtu un cilvēks ilgāk jūtas paēdis. 

Par laimi, augu produktos proteīns ir viegli pieejams – ar to bagāti ir pākšaugi (pupiņas, zirņi, lēcas u.c.), soja un tās izstrādājumi (tofu, tempe, sojas granulas, "edamame" pupiņas, sojas piens un jogurts), sēklas, rieksti un riekstu sviesti, kvinoja u.c. 

Rekomendējamā dienas olbaltumvielu deva ir vidēji ~0,8-1 g uz ķermeņa kilogramu. Iekļaujot uzturā pākšaugus, šo daudzumu sasniegt nav grūti arī tiem, kas nepēta olbaltumvielu sastāvu savos ēdienos. Par proteīnu ikdienā vairāk jāpiedomā tiem, kas piekopj fiziski aktīvu dzīvesveidu, bet arī tas nav šķērslis, jo daudzi pasaules klases sportisti lieto tikai augu proteīnu, piemēram, tenisa zvaigznes Novāks Džokovičš un Venusa Viljamsa. 

Mazākā daudzumā olbaltumvielas ir arī graudaugos – rīsos, auzu pārslās, griķos u.c. Graudaugi komplektā ar pākšaugiem viens otru papildina un veido neaizstājamās aminoskābes, tāpēc droši lieto tos abus kopā!

## ŠIE TRIKI TEVI PADARĪS PAR VIRTUVES PROFIŅU!
* Tofu lieliski garšo iemarinēts un uzcepts, un to var marinēt gan vienkārši sojas mērcē un garšvielās, gan klasiskā gaļas marinādē. Marinādei pagaršojot jābūt stiprai, uzsūcoties tā kļūs maigāka.
* Vislabāk tofu ir pirms gatavošanas "nospiest" ar slapju virtuves dvieli vai ko smagu, lai no tā iztek liekais šķidrums un ir vieta marinādei. :) 
* Gatavojot sojas gabaliņus vai granulas, pēc vārīšanas kārtīgi nospied ūdeni (vislabāk tas izdosies ar rokām). Soja būs visgaršīgākā, ja tā pāris minūtes tiks paturēta dārzeņu buljonā (jo lielāki gabaliņi, jo ilgāk jātur), nospiesta un tad apcepta kopā ar sīpoliem un garšvielām.
* Lai iegūtu vērtīgās uzturvielas no linsēklām, tās jāēd samaltas. Ideāli, ja tās tiek samaltas uzreiz pirms ēšanas.
* Kaltētas garšvielas ēdienam labāk pievienot jau sākumā, jo tad tās labāk ievilksies un ēdiens būs garšīgāks.
* Ja kaut ko cep uz pannas, nepārblīvē pannas virsmu, jo tad ēdiens nevis cepsies, bet gan sautēsies.
* Ja vēlies avokado "nogatavināt" ātrāk, ietin tos avīzē vai saliec kopā ar banāniem vai āboliem. Avokado vislabāk garšo, kad ir nedaudz mīksts. Gatavus avokado vari uzglabāt ilgāk ledusskapī. 
* Pirms cepšanas pannu vienmēr uzkarsē un tikai tad liec ēdienu! Tā ēdiens mazāk piedegs. Cepšanai labāk neizmantot olīveļļu, bet gan rapšu vai saulespuķu eļļu.
* Konservēto turku zirņu šķidrumu jeb akvafabu iespējams izmantot kā saistvielu, piemēram, kotletēs, vai kā olas baltuma aizstājēju desertos.
* Brokoļus var gardi pagatavot, apcepot uz pannas ar garšvielām vai blanšējot verdošā sālsūdenī. Arī tvaicējot brokolis nepazaudēs krāsu un formu.

## B12
B12 vitamīns ir ļoti nozīmīgs asiņu un šūnu atjaunošanā, kā arī nervu sistēmas darbībai. B12 trūkums var negatīvi ietekmēt koncentrēšanās spējas, atmiņu, nervu sistēmu un veicināt mazasinību. Uz B12 vitamīna trūkumu var norādīt neskaidra redze, pastiprināta svīšana, pēkšņas problēmas ar gremošanu, garastāvokļa maiņas, pēkšņi elpas trūkumi, nogurums u.c. 

Par B12 vitamīnu bieži dzird tieši vegānisma kontekstā, jo to nav iespējams uzņemt caur augu valsts pārtiku vai saules gaismu. Tomēr B12 vitamīnu neveido dzīvnieki vai augi, bet gan baktērijas. B12 dabīgā veidā varētu uzņemt, apēdot no dobes tikko izrautu burkānu vai dzerot svaigu avota ūdeni. Tas rodas arī atgremotājdzīvnieku (govju, aitu) kuņģī, toties pārējie dzīvnieki, tostrap cūkas un vistas paši to nerada un uzņem tikai caur pārtiku.

Tomēr industriālo fermu dēļ situācija ir mainījusies. Dzīvnieki, kas neganās ārā un neēd zāli, B12 caur pārtiku neuzņem, tāpēc tiem B12 dod uztura bagātinātāju formā. Turklāt, pat ja govs ganās ārā, tas negarantē B12 klātbūtni gaļā. Lai B12 viņu kuņģī saražotos, nepieciešams ar uzturu uzņemt arī kobaltu, bet mūsdienās daudzas augsnes ir noplicinātas un kobaltu nesatur.

Tātad dzīvnieku produkti no industriālajām fermām bieži ir tikai starpnieks B12 uztura bagātinātājiem, nevis dabisks to avots.

Šo iemeslu dēļ B12 deficīts var rasties arī cilvēkiem, kas lieto uzturā gaļu. B12 ir vērts uzņemt papildus, lietojot uztura bagātinātājus (tie ir lēti un efektīvi) vai ar B12 bagātinātus augu valsts produktus, piemēram, augu pienus, rauga pārslas (meklē Dabas stacijā). Ne visas rauga pārslas ir bagātinātas ar B12 vitamīnu – pirms iegādāšanās izlasi sastāvu!

## Soja
### Mīts #1. Soja, ko mēs ēdam, ir ĢMO (ģenētiski modificēts organisms), un tas ir slikti. 
Patiesība. Visi Eiropas Savienībā tirgotie produkti, kas satur ĢMO, attiecīgi jāmarķē. Ja uz iepakojuma nav norādīts, ka produkts satur ĢMO, nav pamata satraukumam. Lielākā daļa ĢMO sojas Eiropā galu galā nonāk nevis cilvēku vēderos, bet industriālās lopkopības dzīvnieku ēdienkartē (jā, arī Latvijā). Tieši dzīvnieki ir lielākie ĢMO patērētāji. Turklāt pētījumi tā arī nav pierādījuši ĢMO slikto ietekmi uz veselību.

### Mīts #2. Soja satur sieviešu hormonus, kas var ietekmēt vīriešus.
Patiesība. Izoflavoni jeb fitoestrogēni, ko satur soja, pēc savas uzbūves patiešām atgādina sievišķos hormonus – estrogēnus. Tomēr cilvēka ķermenī tie "uzvedas" citādāk. Pētījumi parāda, ka, atšķirībā no estrogēna, fitoestrogēni var samazināt krūts vēža risku sievietēm. Nav arī pierādījumu, ka sojas lietošana ikdienā varētu radīt problēmas vīriešiem. Fitoestrogēni nemazina vīrišķā hormona (testosterona) izstrādi organismā. Vēl vairāk – sojas produktu lietošana var mazināt prostatas vēža risku.

Ir pierādīts, ka sojai ir viens no labākajiem augu valsts uztura olbaltumvielu avotiem un sojas pupās ir arī daudz minerālvielu un vitamīnu (B grupas vitamīni, varš, mangāns, folijskābe u.c.). Ēst soju vai neēst – tā ir Tava izvēle, bet neklausies mītos, jo soja ir veselīga!

## Olas
* 1 ēdamk. maltu linsēklu, sajaukta ar 3 ēdamk. auksta ūdens atbilst vienai olai, ko vislabāk izmantot, lai saturētu kopā ceptus konditorejas izstrādājumus (biskvītus, mafinus). Iesakām sēklas malt pirms gatavošanas un pēc sajaukšanas ar ūdeni nedaudz paturēt ledusskapī.
* Šim pašam mērķim var izmantot arī čia sēklas. 1 ēdamk. čia sēklu + 2,5 ēdamk. ūdens atbilst vienai olai.
* Ar dakšiņu saspaidīts banāns palīdz saturēt kopā un mitrināt ceptus saldumus (saldās garšas dēļ izmantojams tikai desertiem). Šo paņēmienu izmanto tikai receptēs, kurās nav nepieciešams daudz olu. Derēs arī ābolu vai ķirbju biezenis (pusglāze atbilst vienai olai). 
* Mīklas "salīmēšanai" var izmantot arī kartupeļu vai kukurūzas cieti (šis paņēmiens īpaši noder bezglutēna receptēs).
* Mīklas izstrādājumu gaisīgumam noder cepampulveris kombinācijā ar etiķi/spēcīgu citrusaugļu sulu. Šīs sastāvdaļas uzreiz kopā nejauc! Cepampulveri iemaisi sausajās sastāvdaļās, bet etiķi/citrusa sulu kopā ar pārējām šķidrajām sastāvdaļām pievieno beigās pirms cepšanas. Daudzums atkarīgs no receptes, bet vienai 26-28 cm kūkai (no ~500g kviešu miltu) nepieciešami aptuveni 1 tējkarote cepampulvera un ~2 ēdamkarotes ar etiķi/sulu.
* Olu garšai ēdienos (mērcēs, salātos) var izmantot melno sāli jeb kala namak.
Konditorejas izstrādājumu "apzeltījumam" (kas strādās arī kā līme dekoriem, piem., sēklām, garšaugiem) vari izmantot jebkuru augu dzērienu ar proteīnu (piemēram, sojas pienu), uzklājot to pirms cepšanas.
* Omletes aizvietošanai var izmantot sadrupinātu, apceptu cieto tofu (ja grib cietāku, drupanāku) vai zīda tofu (ja grib mīkstāku, biezpienīgāku) ar garšvielām. Otrs variants  –  gatavot omleti no turku zirņu miltiem. 

---

# Receptes

---

## Brokastis

### AUZU PĀRSLU PUTRA AR KARAMEĻU MĒRCI, RIEKSTIEM UN AUGĻIEM 
#### Sastāvdaļas
* 1 glāze augu piens (vai ūdens)
* ½ glāze auzu pārslas
* Kivi, ābols u.c. augļi pēc izvēles
* Čia sēklas (vai linsēklas)
* Sauja riekstu pēc izvēles

#### Karameļu mērcei
(var aizstāt ar zemesriekstu vai citu riekstu sviestu) 
* 3 00 g dateles
* 80-120 ml augu piens (kokosriekstu vai mandeļu) 
* ½ tējk. vanilīna cukurs
	
#### Pagatavošana
Dateles 10-15 min izmērcē karstā ūdenī. Liek blenderī kopā ar augu pienu un vanilīnu, blendē, kamēr iegūta viendabīga, karamelei līdzīga masa.  Katliņā ieber auzu pārslas, ielej augu pienu un maisot uzvāra, samazina karstumu un turpina vārīt apmēram divas minūtes, līdz pārslas mīkstas. Putrai vārot var pievienot kanēli, un šķipsniņu sāls. Noslēdz karstumu un atstāj zem vāku uz pāris minūtēm. Liek bļodā putru, augļus, sēklas un riekstus, pa virsu lejot karameļu mērci. Karameļu mērci var aizstāt ar zemesriekstu sviestu vai jebkuru citu riekstu krēmu. 

---

### VIENKĀRŠĀS BROKASTU MAIZĪTES - Sāļā versija
#### Sastāvdaļas
* ½ avokado
* 1 tējk. citrona sula
* Šķipsna sāls
* Eļļa cepšanai
* 6 šampinjoni
* Liela maizes šķēle
* Svaigi malti melnie pipari

#### Pagatavošana
Avokado saspaida ar dakšiņu, pievieno citrona sulu, sāli un samaisa. Šampinjonus sagriež plānās šķēlītēs un cep sakarsētā pannā, līdz tie kļūst zeltaini brūni. Maizes šķēli apgrauzdē, tai pa virsu smērē avokado un kārto ceptās sēnes. Pārkaisa ar svaigi maltiem melnajiem pipariem.

---

### VIENKĀRŠĀS BROKASTU MAIZĪTES - Saldā versija
#### Sastāvdaļas
* Liela maizes šķēle
* Zemesriekstu sviests
* Ievārījums pēc izvēles
* Banāns

#### Pagatavošana
Maizes šķēli apgrauzdē. Uz tās smērē zemesriekstu sviestu, ievārījumu un virsū kārto sagrieztu banānu. 

---

### ĶIRBJU SĒKLU SMĒRIŅŠ 
#### Sastāvdaļas
* 1 krūze lobītas ķirbju sēklas
* ¼ krūzes augu eļļa
* 4 ķiploku daiviņas
* ¼ krūzes sakapāti sīpoli
* 1 ēdk. marinēti jalapeno pipari (var aizstāt ar svaigu čili)
* ⅓ krūzes ābolu sula 
* 1 laims
* ½ krūze svaigas koriandra lapas
* ½ tējk. sāls
* ½ ēdk. ābolu etiķis

#### Pagatavošana
Uz pannas bez taukvielām viegli apgrauzdē saulespuķu sēklas un noliek malā atdzist. Pannā ielej pusi augu eļļas un ieliek ķiplokus. Cep ķiplokus, kamēr tie ir mīksti un viegli izšķīst, ja uz tiem uzspiež. Kad visi ķiploki ir mīksti, izslēdz uguni un ļauj visam atdzist. Citā pannā uzsilda 2 ēdamkarotes eļļas. Ieliek sīpolus un jalapeno, apcep, līdz sīpoli nedaudz apbrūnējuši. Pielej ābolu sulu un visu pavāra, līdz ābolu sula ir uzsūkusies un iztvaikojusi. Virtuves kombainā ieliek apgrauzdētās ķirbju sēklas, svaigu koriandru ar visiem kātiņiem. Tiem pievieno arī sīpolus un jalapeno. Tad pievieno ķiplokus un eļļu, laimu sulu un sāli. Visu blendē līdz vēlamajai konsistencei, laiku pa laikam noskrāpējot visu no kombaina maliņām. Tagad var smēriņu pagaršot un pievienot vēl sāli vai ābolu sulu (konsistencei), vai ābolu etiķi pēc garšas. Visu pārliek bļodā, pārsedz ar pārtikas plēvi un atstāj ievilkties uz dažām stundām ledusskapī. Izņem no ledusskapja un vēlreiz visu pagaršo. Var pielikt vēl sāli, piparus, laima sulu, ābolu etiķi vai ābolu sulu. Dekorē ar kirbja sēklām vai granātābolu sēklām.

---

### PANKŪKAS
#### Sastāvdaļas
* 1 glāze kviešu milti
* 1 glāze augu piens
* 2 tējk. cukurs vai cits saldinātājs
* 1 tējk. cepampulveris
* Eļļa cepšanai

#### Putukrējumam
* Atdzesēta kokosriekstu piena no bundžas cietā daļa 
* Cukurs vai cits saldinātājs

#### Pagatavošana
Bļodā samaisa miltus, cukuru un cepampulveri. Pievieno mandeļu dzērienu. Visu maisa, līdz iegūta viendabīga masa bez kunkuļiem. Uz pannas sakarsē eļļu un cep pankūkas, līdz zeltaini brūnas. Pasniedz ar ievārījumu, augļiem vai "putukrējumu", ko iegūst, sablendējot atdzesētu kokosriekstu piena cieto daļu ar cukuru. Ja nepieciešams šķidrāks, pievieno augu pienu (cukura daudzumu pievieno pēc garšas, sāk ar 1 - 2 tējkarotēm).

---

### AUSTRUMU TOFU KULTENIS 
#### Sastāvdaļas
* 300 g cietais tofu (meklē Rimi vai Dabas stacijā)
* 1–2 ēdk. olīveļļa
* ¼ sarkanais sīpols
* ½ sarkanā paprika
* 2 glāzes sakapāts lapu kāposts (keils) vai spināti (meklē Rimi)

#### Mērcei
* ½ tējk. sāls
* ½ tējk. ķiploku pulveris
* ½ tējk. malts kumīns
* ¼ tējk. čili pulveris
* ¼ tējk. kurkuma (piedos dzeltenu krāsu)
* 1 glāze ūdens

#### Pagatavošana
Sagriež papriku, sīpolu un lapu kāpostu. Uz karstas pannas uzlej eļļu, tajā liek sīpolu un papriku. Pievieno sāli un piparus. Gatavo, līdz sīpols kļuvis caurspīdīgs (apmēram 5 minūtes). Tikmēr sagatavo mērci, ūdenim pievienojot garšvielas. Pannā pievieno lapu kāpostu, vēl nedaudz sāls un piparu, uzliek vāku un cep vēl 2 minūtes. Tikmēr ar dakšiņu saspaida tofu. Uz pannas sabīda dārzeņus vienā pusē un otrā liek tofu. Cep 2 minūtes, tad pievieno mērci, lejot to uz tofu. Visu samaisa. Gatavo vēl 5 - 7 minūtes, līdz tofu ir apbrūnējis. Pasniedz karstu ar svaigiem zaļumiem un maizi.

---

### SVAIGAIS ZEMEŅU SMŪTIJS 
#### Sastāvdaļas
* 1 banāns
* 250 ml mandeļu piens
* 250 g zemenes (svaigas vai saldētas)
* 100 g ananass (svaigs vai saldēts)
* 1 ēdk. mandeles
* 1 tējk. linsēklas

#### Pagatavošana
Sagriež zemenes un ananāsu. Visas sastāvdaļas blendē, līdz panākta viendabīga masa.

---

### NE-TUNČA SALĀTI
#### Sastāvdaļas
* 400 g turku zirņi
* Lociņi
* 5 mazi marinēti gurķīši
* ½ selerijas kāts
* 2 ēdk. vegāniska majonēze (piem., Spilvas 4 sezonu, Hellmans, Sojalita )
* 1 ēdk. sinepes
* 1 tējk. citrona sula
* Sāls un pipari

#### Pagatavošana
Turku zirņus saspaida bļodā līdz biezeņa konsistencei. Pievieno smalki sagrieztu seleriju un marinētus gurķīšus, lociņus, majonēzi, sinepes un citrona sulu. Uzber sāli un piparus pēc garšas. Kārtīgi visu samaisa un gatavs!

---

### TURKU ZIRŅU OMLETE
#### Sastāvdaļas
* 2 ēdk. ar kaudzi turku zirņu milti (meklē Rimi, Maximā vai beziepakojuma veikalos)
* ¼ tējk. sāls (izcili piemērota būs melnā sāls ar olu aromātu, meklē Rimi pie garšvielām)
* ½ tējk. pipari
* ½ tējk. ķiploku pulveris
* 1 tējk. paprikas pulveris, vidusjūras maisījuma vai citas garšvielas
* ½ tējk. kurkuma (pēc izvēles)
* 80 ml ūdens
* ½ sīpols
* 1 glāze smalki sagriezti dārzeņi pēc izvēles (tomāti, paprika, kabacis u.c.) 
* Eļļa cepšanai

Pēc izvēles:
* Lociņi, ķiršu tomātiņi, spināti, gurķi pasniegšanai
* 1 ēdk. rauga pārslas (meklē lielākajās Maxima, Dabas stacijā vai beziepakojuma veikalos) vai vegānisks siers

#### Pagatavošana
Smalki sagriež dārzeņus un sīpolu. Sajauc sausās sastāvdaļas - turku zirņu miltus un garšvielas. Pievieno ūdeni, kā arī rauga pārslas vai vegsieru (ja vēlas "sierainu" garšu), visu kārtīgi samaisa. Uz sakarsētas pannas uzlej eļļu, apcep sīpolu un dārzeņus 3-5 min. Dārzeņiem pievieno "omletes" mīklu, samaisa ar dārzeņiem un apcep ~5 min no abām pusēm. Pasniedz ar lociņiem, maizi, svaigiem tomātiņiem, gurķiem u.c.

---

### ČIA PUDIŅŠ
#### Sastāvdaļas
* 1 glāze augu piens (kokosriekstu vai Indijas riekstu)
* 4 ēdk. čia sēklas 
* ¾ ēdk. vaniļas vai parastais cukurs

#### Pagatavošana
Bļodā ieber čia sēklas un cukuru, tad pielej augu pienu. Kārtīgi samaisa, pievēršot uzmanību, lai bļodas apakšā nepaliek nesamaisītas sēklas. Liek ledusskapī, vēlams uz nakti (bet ne mazāk par stundu). Pasniedz ar augļiem, ogām, ievārījumu vai šokolādes krēmu (meklē pie saldajiem).

---

### PERFEKTAS PLĀNĀS PANKŪKAS
#### Sastāvdaļas
* 12 ēdk. milti
* 1 krūze augu piens
* 1 krūze auksts ūdens
* cukurs pēc garšas, var aizvietot ar saspaidītu banānu
* šķipsniņa sāls
* 1 tējk. olīveļļa

#### Pagatavošana
Uzkarsē pannu uz vidēja karstuma. Kamēr panna silst, bļodā iesijā miltus, pievieno sāli, cukuru, augu pienu un eļļu. Lēni maisot ar putojamo, pakāpeniski pievieno aukstu ūdeni līdz iegūta viendabīga mīkla. Gatavas mīklas konsistencei jābūt nedaudz šķidrākai par kefīru. Ar kausiņu lej mīklu uz pannas - ja mīkla klājas lēnām, tā ir par biezu un jāpievieno nedaudz ūdens. Pirms katras pankūkas uzpilini vēl mazliet eļļas. Pildi gatavās pankūkas ar savu mīļāko pildījumu.

---

### SĒŅU-VALRIEKSTU SMĒRIŅŠ
#### Sastāvdaļas
* 1 krūze valrieksti
* 2 krūzes šampinjoni 
* 1 sīpols 
* 3 ēdk. sojas mērce
* ½ tējk. kumīns
* ¼ tējk. pipari 
* 1 tējk. kaltēti pētersīļi
	
#### Pagatavošana
Valriekstus aplej ar verdošu ūdeni, pāris min pamērcē un nokāš. Tikmēr sacep sīpolu ar sēnēm, pannā pievieno riekstus un garšvielas, sojas mērci. Ļauj visam drusku sacepties. Ļauj atdzist un blendē. Pievieno nedaudz ūdeni, lai iegūtu vēlamo kon sistenci.

---

### PINA COLADA PUTRA
#### Sastāvdaļas
* 2 ēdamkarotes auzu pārslas 
* 100 ml ūdens 
* 100 ml kokosriekstu piens
* 1 tējk. kokosriekstu skaidiņas
* 1 šķēle ananass (svaigs, saldēts vai konservēts) 
* Šķipsna sāls
* Šķipsna vaniļas cukura
	
#### Pagatavošana
Visas sastāvdaļas, izņemot ananāsu, liec katlā un vāri putru. Ja vēlies, lai tā būtu gaisīgāka, auzu pārslas pirms tam var sablendēt. Rotā ar ananāsu, pēc vēlēšanās pievienojot rīvētu šokolādi, ogas vai ko citu. 

---

### ĀBOLMAIZĪTES
#### Sastāvdaļas
* 12 gab. kārtainā mīkla (~13x13 cm), piemēram, Tešla
* 2 āboli
* 3 ēdk. cukurs
* 1 tējk. kanēlis
* 2 ēdk. eļļa
	
#### Pagatavošana
Uzsilda cepeškrāsni līdz 185 °C un izklāj cepešplāti ar cepamo papīru. No katra kārtainās mīklas gabaliņa izveido kabatiņu, ielokot trīs stūrīšus tā, lai tie visi sastopas mīklas gabaliņa vidū. Sagatavotās kabatiņas novieto uz cepešplāts. Ābolus nomizo, sagriež plānās šķēlītēs un tiem pārkaisa nedaudz kanēļa. Katrā kabatiņā ievieto 4 – 5 ābolu šķēlītes, kārtaino mīklu apsmērē ar eļļu un uzkaisa tai cukuru. Sagatavotās maizītes cep iepriekš uzsildītā cepeškrāsnī 12 – 15 minūtes vai līdz tās kļuvušas zeltaini brūnas.

---

### SUPER VIEGLAIS UN GARDAIS ČIA PUDIŅŠ
#### Sastāvdaļas
* 1 Alpro šokolādes pudiņš (meklē lielveikalos vegānisko produktu plauktā vai pie jogurtiem)
* 2 ēdk. čia sēklas
* Ogas (zemenes, mellenes) vai augļi

#### Pagatavošana
Bļodā rūpīgi samaisa čia sēklas ar pudiņu. Ieliek ledusskapī uz pusstundu. Pasniedz ar ogām vai augļiem.

---

### ZEMESRIEKSTU SMŪTIJS
#### Sastāvdaļas
* 1 krūze mandeļu piens
* 2 banāni
* 4-5 dateles bez kauliņiem
* 2 ēdk. zemesriekstu sviests
* ¼ - ½ krūze ledus
	
#### Pagatavošana
Visas sastāvdaļas ievieto blenderī un blendē. Ja nepieciešams šķidrāks, pievieno vēl augu piena.

---

### GRANOLA
#### Sastāvdaļas
* ½ krūze tahini (meklē Stockmann, Gemoss vai Dabas stacijā)
* 1 krūze dateles bez kauliņiem
* 2 saujas auzu pārslas
* 3 ēdk. sēklu un riekstu maisījums
* 2-3 ēdk. žāvētas dzērvenes
* ½ tējk. kanēlis
* Pēc izvēles - kokosriekstu skaidiņas, čia sēklas, godži ogas.
	
#### Pagatavošana
Sajauc dateles un tahini, pievieno pāris ēdamkarotes ūdens un samaļ jaudīgā blenderī. Var izmantot arī rokas blenderi. Izveidojas biezam sīrupam līdzīga masa. Tai pieber auzu pārslas, sēklu un riekstu maisījumu, žāvētās dzērvenes, kanēli un citas sastāvdaļas pēc izvēles. Masu liek cepampannā un cep cepeškrāsnī 30-40 min 150 grādos grauzdēšanas režīmā, pa brīdim apmaisot. Ēd atdzesētu. 

---

### ZEMESRIEKSTU SVIESTA ENERĢIJAS BUMBAS
#### Sastāvdaļas (10 vidējām bumbām)
* 1 glāze auzu pārslu
* ½ glāze nesaldināta zemesriekstu sviesta
* 8-12 dateles
	
#### Pagatavošana
Dateles iemērc verdošā ūdenī uz 15-20 minūtēm. Liek visas sastāvdaļas blenderī vai virtuves kombainā, maļ, līdz izveidojas viendabīga masa. 
No masas veido bumbiņas un liek ledusskapī sacietēt. 

---

### ZAĻUMU "KRĒMSIERS"
#### Sastāvdaļas
* 1 glāze Indijas rieksti
* 2 ēdk. citrona sula
* 2 ēdk. rauga pārslas (meklē lielākajās Maxima, Dabas stacijā vai beziepakojuma veikalos)
* 1 ēdk. ābolu etiķis 
* 1/4 tējk. sāls
* 1-2 ēdk. ūdens
* 1 ēdk. kaltētas dilles
* 1 ēdk. kaltēti pētersīļi
* 1 ķiploka daiviņa
	
#### Pagatavošana
Riekstus mērcē vairākas stundas vai aplej ar verdošu ūdeni uz 30 min. Visas sastāvdaļas, izņemot ūdeni, blendē, līdz iegūsti viendabīgu masu. Ja nepieciešams, pievieno 1 – 2 ēdk. ūdens vajadzīgās konsistences iegūšanai. Masai vajadzētu vienmērīgi klāties uz maizes, bet tā nedrīkst būt pārāk šķidra. Ņem vērā, ka pēc pāris stundām krēmsiers vēl nedaudz sabiezēs. Nogaršo un pievieno papildu sāli, ja nepieciešams. Ievieto krēmsieru stikla burciņā vai plastmasas kārbiņā un glabā ledusskapī līdz 4 dienām. 

---

## Pusdienas

### VIEGLAIS TOMĀTU KARIJS AR TURKU ZIRŅIEM 
#### Sastāvdaļas
* 400 g tomātu biezenis 
* 250 g turku zirņi
* 150 g kokosriekstu piens 
* 1 sīpols
* 2 ķiploka daiviņas
* Svaigs koriandrs
* Karijs

#### Pagatavošana
Pannā sacep smalki sagrieztus sīpolus un ķiplokus, pievieno tomātu biezeni, vairākas karotes karija un mazliet svaiga koriandra. Pēc brīža pievieno turku zirņus un kokosriekstu pienu. Pasniedz ar rīsiem un avokado. 

---

### KRĀSNĪ CEPTI DĀRZEŅI
#### Sastāvdaļas
* 2 burkāni
* 3-4 kartupeļi
* 1 sīpols
* 6 ķiploka daiviņas
* 1 biete 
* Sauja sviesta pupiņas (vai turku zirņi)
* 1 saldais kartupelis (pēc izvēles)
* Puse no brokoļa vai Briseles kāposti (pēc izvēles)
* Olīveļļa
* Garšvielas - sāls, pipari, oregano, timiāns
* Pēc izvēles - veg-siers, mērce pasniegšanai

#### Pagatavošana
Uzsilda krāsni uz 200° C. Nomizo un sagriež visus dārzeņus nelielos gabaliņos (izņemot ķiploku, to tikai nomizo). Uz cepešpannas uzklāj cepampapīru un uz tā liek visus dārzeņus, uzlej eļļu, uzber garšvielas un visu kārtīgi ar rokām samaisa. Liek krāsnī uz 20-30 min. Ņemt ārā tad, kad kartupeļi izcepušies. Dārzeņus var pārkaisīt arī ar sarīvētu veg-sieru un mērci pēc izvēles. 

---

### SILDOŠĀ PUPIŅU ZUPA 
#### Sastāvdaļas
* 400 g konservētas pupiņas
* 4 tomāti (vai 1 bundža tomātu)
* 3 ķiršu tomāti
* 1 paprika
* 2 sīpoli
* 3 burkāni
* 5 kartupeļi
* Ūdens
* Sāls
* Melnie pipari
* Lauru lapa
* 1 tējk. malta asā paprika 
* Eļļa	

#### Pagatavošana
Sagriež sīpolus un papriku, sarīvē burkānus, liek katlā cepties ar eļļu. Nomizo un sagriež kartupeļus. Kad burkāni, paprika un sīpoli sacepušies, pieber visas garšvielas un pusminūti pacep, lai garšvielas ir izteiktākas. Tad lej klāt karstu ūdeni un pievieno sagrieztos kartupeļus. Liek tomātus blenderī un pievieno nedaudz ūdens. Sablendēto masu lej katlā. Vāra kamēr kartupeļi mīksti, pievieno pupiņas un pavāra vēl minūti. Pasniedz ar uz pusēm pārgrieztiem ķiršu tomātiem.

---

### ANANASU-DĀRZEŅU KARIJS
#### Sastāvdaļas
* 565 g konservēts ananass (var izmantot arī svaigu)
* 750 ml ledusskapī vairākas stundas nostādināts kokosriekstu piens no bundžas (cietā daļa + nedaudz šķidrums)
* 1 sīpols
* 1 tējk. kurkuma
* 1 ½ tējk. karijs
* Zaļumi – dilles, loki, spināti
* 1 – 2 ķiploka daiviņas
* ½ tējk. paprika
* Sāls un malti pipari
* 1 ēdk. laima sula
* 3 ēdk. sojas mērce
* 150 – 200 g brokolis
* Eļļa cepšanai

#### Piedevas:
* 200 g pupiņas
* Vārīti rīsi

---

#### Pagatavošana
Uzliec vārīties rīsus. Tikmēr gatavo kariju. Sakarsē eļļu un lielā vok panna vai parastā panna apcep sīpolu, līdz caurspīdīgs. Pievieno visas garšvielas, ķiploku un ananasus bez šķidruma, cep līdz sāk smaržot. Pievieno kokosriekstu pienu, laima sulu un sojas mērci. Smalki sagriež brokoli, pievieno to pannā un vāra kokosriekstu pienā, apmēram 15 min, līdz mīksts. Pasniedz ar rīsiem un pupiņām (var tās pievienot jau klāt pannā un uzsildīt). 

### TOMĀTU ZUPA
#### Sastāvdaļas
* 2 ēdk. olīveļļa
* 1 sīpols
* 4 ķiploku daiviņas
* 4 tomāti
* 500 g ķiršu tomāti
* 200 ml dārzeņu buljons
* 2 lauru lapas
* 2 svaiga bazilika kātiņi
	
#### Pagatavošana
Uz mazas uguns silda olīveļļu, cep sīki sagrieztus sīpolus līdz tie ir mīksti un caurspīdīgi. Pievieno sakapātu ķiploku un cep līdz zeltaini brūns, aptuveni 1 minūti. Pievieno sagrieztus tomātus, silda līdz tie sāk sadalīties, aptuveni 5 minūtes. Ik pa brīdim apmaisa.
Pievieno dārzeņu buljonu, lauru lapas, 1 bazilika kātu. Silda līdz masa sāk burbuļot, ļauj burbuļot līdz tomāti ir pilnībā izšķīduši un zupa kļūst biezāka, aptuveni 30 minūtes.
Zupu noņem no uguns un nedaudz ļauj atdzist. Noņem lauru lapas un baziliku. Blendē, līdz iegūta viendabīga masa. Pirms pasniegšanas, atkal uzsilda un dekorē ar bazilika lapām.

---

### BIEŠU ZUPA
#### Sastāvdaļas
* 90 g sīpols 
* 180 g bietes 
* 180 g tomāti 
* 180 g burkāni 
* Garšvielas (kumīns, čili, sāls, kūpināta saldā paprika)
* Eļļa cepšanai
* Ūdens

#### Pagatavošana
Katliņā lej nedaudz eļļu, apcep kubiņos sagrieztus burkānus un smalki sagrieztus sīpolus. Kad sīpoli zeltaini brūni, lej klāt ūdeni un ber klāt arī kubiņos sagrieztas bietes. Kad ūdens sācis vārīties, pievieno gabaliņos sagrieztus tomātus. Pievieno garšvielas pēc garšas, aptuveni pusi tējkarotes no katra, izņemot čili (to mazāk). Vāra, līdz bietes mīkstas. 

---

### PIKANTIE LĒCU PLĀCENĪŠI
#### Sastāvdaļas
* 1 glāze sarkanās lēcas
* 1 neliela buntīte pētersīļi
* 1 sīpols
* 4 ēdk. maltas linsēklas
* 4 ēdk. rauga pārslas (meklē lielākajās Maxima, Dabas stacijā vai beziepakojuma veikalos)
* 2 paprikas
* ½ glāze milti 
* 2 tējk. kūpinātā paprika (meklē lielākajos Rimi vai garšvielu veikalos)
* 1 tējk. asā paprika
* ½ tējk. čili pārslas
* Sāls un malti melnie pipari
* Eļļa cepšanai

#### Pagatavošana
Lēcas ieber katlā un aplej ar ūdeni. No brīža, kad ūdens sāk vārīties, vāra aptuveni 15 minūtes, tad noņem no uguns. Lēcas kārtīgi nokāš, pārliek lielā bļodā un samīca ar dakšiņu vai vertikālo blenderi. Pievieno atlikušās sastāvdaļas, izņemot eļļu. Visu samaisa. Maisījumam jābūt lipīgam un viegli veidojamam. Ja tā nav, tad lēcas nav gana kārtīgi nokāstas un maisījums ir par slapju. Tādā gadījumā vienkārši pievieno vēl miltus, līdz maisījums iegūst mīklas konsistenci. Ja negribas pievienot miltus, maisījumu var arī uz 10–15 minūtēm atstāt ledusskapī. Uz pannas uzlej nedaudz eļļas. Plācenīšus liek uz pannas un cep aptuveni 2 minūtes no katras puses. 

---

### LĒCU ZUPA/SAUTĒJUMS
#### Sastāvdaļas
* 250 g sarkanās lēcas
* 2 kartupeļi
* 1 liels burkāns 
* ½ ziedkāposts
* 1 paprika
* 2 ēdk. tomātu pasta
* 4-5 ķiploka daiviņas 
* 1 tējk. kurkuma
* ½ tējk. čili
* 2 lauru lapas
* Zaļumi (kinza, pētersīļi vai citi)
* Linsēklas
* Sāls un pipari

#### Pagatavošana
Lēcas liek vārīties 1,5-2 l ūdens. 
Pa to laiku nomizo, nomazgā, sagriež dārzeņus. 
Kad lēcas uzmet burbuli, nosmeļ putas un ļauj lēcām vārīties 20 min. Pēc 20 min liek klāt visas pārejās zupas sastāvdaļas un vāra līdz dārzeņi mīksti 15-25 min. Pasniedz ar sēkliņām un zaļumiem. Zupa no sautējuma atšķiras vienīgi ar pievienotā ūdens daudzumu.

---

### KRĒMĪGĀ ŠAMPINJONU MĒRCE
#### Sastāvdaļas
* 400 g šampinjoni
* 2 nelieli sīpoli 
* 2 ķiploka daiviņas
* 4-5 ēdk. olīveļļa 
* ½ glāze kokosriekstu piena cietā daļa (nostādinot bundžu pāris stundas ledusskapī, atdalīsies cietā daļa) 
* 2 ēdk. sojas mērce
* 2 ēdk. pētersīļi (svaigi vai kaltēti)
* Sāls un pipari
* 2 paciņas rīsu pasniegšanai

#### Pagatavošana
Sagriež šampinjonus, apcep pannā ar olīveļļu uz vidējas uguns apmēram 5 minūtes. Sasmalcina sīpolu un ķiploku, pievieno šampinjoniem. Apcep vēl piecas minūtes. Pievieno kokosriekstu pienu, sāli un piparus, pētersīļus, sojas mērci. Uzkarsē līdz vārīšanās temperatūrai, pēc tam samazina siltumu un vāra uz lēnas uguns vēl piecas minūtes. Pasniedz ar rīsiem.

---

### SĀTĪGĀ FRANČU LĒCU ZUPA
#### Sastāvdaļas
* 3 tējk. eļļa
* 200 g sīpoli
* 2 ķiploka daiviņas
* 300 g burkāni
* 150 g seleriju kāti
* 400 g konservēti tomāti 
* 1200 ml dārzeņu buljons
* 250 g lēcas
* Balzamiko etiķis
* Sāls un pipari
* Grauzdēta maize

#### Pagatavošana
Sīpolus un ķiplokus nomizo un sasmalcina. Seleriju kātus sagriež gabaliņos, lapas sasmalcina. Burkānus nomizo un sagriež gabaliņos. Lēcas noskalo un notecina. Katlā sakarsē eļļu, liek cepties burkānus, seleriju kātus, sīpolus un ķiplokus un cep aptuveni 15 minūtes, līdz dārzeņi sāk apbrūnēt. Pievieno buljonu, lēcas, tomātus un sautē aptuveni 35 minūtes, līdz lēcas ir mīkstas. Ja zupa šķiet pārāk bieza, pievieno vēl ūdeni vai buljonu. Samaisa, pievieno sāli, piparus, balzamiko un uzkarsē līdz vārīšanās temperatūrai. Lej bļodās, pārkaisa ar seleriju zaļumiem un pasniedz ar grauzdētas maizes šķēlēm.

---

### SLINKIE KĀPOSTU TĪTEŅI AR ASUMIŅU JEB KĀPOSTU ČILI
#### Sastāvdaļas (4 porcijām)
* ½ vidēji liels kāposts
* 1 glāze sojas granulas (meklē Rimi bezglutēna produktu stendā)
* 1 burkāns
* 1 lielā konservēto tomātu bundža (850 g)
* 1 glāze saldēti zaļie zirnīši
* 1 sīpols
* 3 ķiploka daiviņas
* ½ tējk. sāls
* 1 ēdk. sojas mērce
* 2 tējk. kumīns
* 1 tējk. kūpināta paprika (meklē lielajos Rimi , Gemoss vai garšvielu veikalos)
* 1 tējk. asā kūpinātā paprika, čipotle vai čili
* Rapšu eļļa apcepšanai
	
#### Pagatavošana
Smalki sagriež kāpostu un burkānu. Aplej sojas granulas ar karstu ūdeni, pievieno dāsnu šķipsnu sāls vai buljona, uzliek vāku un atstāj 5 minūtes ievilkties. Izkāš caur sietu, rūpīgi nospiež ūdeni un noliek malā. Uzkarsē pannā eļļu un apcep sīpolu un ķiploku, līdz sīpols kļūst caurspīdīgs. Pievieno burkānu un maisot apcep, līdz burkāns kļuvis mīkstāks. Apceptos dārzeņus liek katlā, pievieno konservētos tomātus un karsē uz vidējas uguns, pa brīdim apmaisot. Tikmēr atkal uzkarsē pannā eļļu, tajā apcep kumīnu (pieskatot, lai nepiedeg) un pievieno kāpostu. Uzliek vāku un, pa brīdim apmaisot, karsē kāpostu, līdz tas kļūst mīkstāks. Ja nepieciešams, var pievienot kādu ēdamkaroti ūdens. Kāpostu pievieno tomātu mērcei katlā. Atkal uzkarsē pannā eļļu un apcep sojas granulas. Kad soja nedaudz apcepusies, tai pievieno sojas mērci un paprikas pulveri un vēl dažas minūtes pacep. Arī soju un zaļos zirnīšus liek katlā. Ja nepieciešams, pievieno nedaudz ūdens. Visu samaisa un karsē vidējā temperatūrā, līdz kāposti ir pavisam mīksti.

---

### RASOLS
#### Sastāvdaļas
* 4 kartupeļi 
* 4 burkāni 
* 1 sīpols 
* 4 marinēti gurķi 
* 250 g konservēti zaļie zirnīši 
* 1 tējk. sinepju 
* Vegāniska majonēze (piem., Spilva 4 sezonu, Hellmans, Sojalita )
* Sāls 
* Pipari 

#### Pēc izvēles:
* Vegāniska desa (meklē Dabas stacijā vai Rimi ) 
* Melnā sāls (meklē Rimi)

#### Pagatavošana
Vāra nomizotus kartupeļus un burkānus, apmēram 30 minūtes. Kad dārzeņi mīksti, atdzesē un sagriež mazos gabaliņos (ja vēlas salātus pagatavot ļoti ātri, dārzeņus var novārīt jau iepriekšējā dienā un uzglabāt ledusskapī). Sagriež sīpolu un marinētus gurķus mazos gabaliņos, sajauc kopā ar dārzeņiem, pievieno zirnīšus, sinepes, majonēzi (un desu, ja vēlas), samaisa. Pievieno sāli un piparus pēc garšas. Pievieno melno sāli, vārītu olu garšai. 

---

### SOJAS MALTĀS "GAĻAS" MĒRCE
#### Sastāvdaļas
* 50 g sausās sojas granulas (meklē Rimi bezglutēna produktu stendā)
* 400 g konservēti tomāti
* 1 dārzeņu buljona kubiņš
* 1 sarkanā paprika
* 1 sīpols
* 2 ķiploka daiviņas
* Garšvielas (sāls, paprika, kūpināta paprika, kajēnas pipari, koriandrs u.c.)
* ½ tējk. cukurs
* Sojas mērce
	
#### Pagatavošana
Katliņā uzvāra soju ar buljonu, vāra apmēram 5-10 min. Uz pannas apcep sīki sagrieztu papriku un sīpolu, pēcāk pievieno sagrieztu ķiploku. Cep, līdz dārzeņi mīksti. Dārzeņiem pievieno tomātus, sojas mērci pēc garšas, cukuru, garšvielas un rūpīgi nokāstu iepriekš uzvārīto soju. Pavāra, līdz viss nedaudz biezāks un sasūcies kopā. Ēd ar makaroniem. Ja samazina šķidrumu, šī masa der arī kā lielisks tortilju pildījums.

---

### SARKANO PUPIŅU UN VALRIEKSTU SAUTĒJUMS
#### Sastāvdaļas 
* 2 ēdk. olīveļļa
* 1 liels sīpols 
* 1 neliels puravs
* 4 ķiploka daiviņas
* 1 burkāns
* 1 maza pētersīļa sakne (pēc izvēles)
* 1 l dārzeņu buljons
* 2 bundžas konservētas sarkanās pupiņas
* 100 g valrieksti
* 1 ēdk. sarkanās paprikas pulveris
* 1 ēdk. malts kumīns
* Sāls pēc garšas 
* Rīsi, lociņi (pasniegšanai)

#### Pagatavošana
Sīpolu, puravu un ķiploku sakapā. Pētersīļa sakni un burkānu nomizo un sarīvē. Liek dārzeņus katlā un maisot apcep, līdz tie kļūst mīksti (apmēram 10 minūtes). Konservētās pupiņas noskalo sietā zem tekoša ūdens. Lej katlā buljonu, pievieno pupiņas. Uzliek katlam vāku un uz nelielas uguns sautē visu 35 minūtes, ik pa laikam apmaisot. Valriekstus liek blenderī ar 2 ēdamkarotēm olīveļļas. Blendē, līdz iegūst viendabīgu pastu. Kad sautējums izvārījies, pievieno valriekstu pastu un kārtīgi izmaisa. Pievieno paprikas pulveri, kumīnu un sāli. Visu silda vēl 3 minūtes un pasniedz ar rīsiem un lociņiem. 

---

### WOK AR TOFU
#### Sastāvdaļas
* 70 g rīsu nūdeles
* ½ brokolis
* ½ paprika
* 1 burkāns
* ½ sīpols
* 2 daiviņas ķiploks
* 150 g cietais tofu (meklē Dabas stacijā vai lielveikalos vegānisko produktu plauktā vai pie sieriem)
* ½ burka wok mērce pēc izvēles
	
#### Pagatavošana
No tofu nospiež lieko šķidrumu ar virtuves dvieli. Sagriež gabalos dārzeņus un tofu. Cep visu wok pannā uz lielas uguns, kamēr dārzeņi mīksti, nepārtraukti maisot. Kad dārzeņi mīksti un tofu apcepies, pievieno mērci un pacep vēl nedaudz, līdz mērce karamelizējusies.

### PLŪCINĀTAS "CŪKGAĻAS" SENDVIČS 
#### Sastāvdaļas
* 2 bundžas jeb 3 krūzes džekfrūts ūdenī (meklē Rimi, bet esi uzmanīgs, ir divu veidu konservētie džekfrūti — tev nepieciešams ūdenī, nevis saldais sīrupā!)
* Garšvielas – sāls, pipari, čilli, kajēnas pipari, kumīns, paprikas pulveris
* Bārbekjū mērce 
* Vorčesteras mērce (izlasi sastāvu, jo dažas Vorčesteras satur zivis)
* Šķidrie dūmi (meklē Stockmann, Gemoss vai garšvielu veikalos)
* 1 sīpols
* 3 ķiploku daiviņas
* 2 krūzes dārzeņu buljons
	
#### Pagatavošana
Uzkarsē eļļu pannā, pievieno sīpolu un 3 ķiploka daiviņas, apcep, līdz zeltainas. Pievieno divas bundžiņas (3 krūzes) džekfrūta. Pievieno garšvielu maisījumu – pa tējkarotei sāls, piparu, kumīna, čilli un paprikas pulvera; pusi tējkarotes kajēnas piparu; pa ēdamkarotei vegāniskas Vorčesteras mērces un šķidro dūmu. Kārtīgi samaisa, pārlej ar divām krūzēm dārzeņu buljona un ļauj vārīties 45 minūtes. Pēc tam visu liek uz pannas un liek krāsnī 180°C uz 45 minūtēm, izņem no krāsns, bagātīgi pārlej ar bārbekjū mērci un liek atpakaļ krāsnī uz vēl 15 minūtēm. Liek uz maizītes ar izvēlētajiem dārzeņiem.

---

### LĒCU KOTLETĪTES 
#### Sastāvdaļas
* 1 kartupelis
* 3 saujas zaļās lēcas
* Sīpols
* 2 ķiploka daiviņas
* Sāls
* 2 tējk. paprikas pulveris
* ½ tējk. melnie pipari
* 1 tējk. kumīns
* 1 tējk. oregano
* 4 ēdk. rīvmaize (nav obligāti)
* 3 ēdk. rauga pārslas (meklē lielākajās Maxima, Dabas stacijā vai beziepakojuma veikalos)
* 3 ēdk. sēklas pēc izvēles
	
#### Pagatavošana
Kartupeli sagriež kubiņos, liek vārīties un pievieno zaļās lēcas. Pannā sacep smalki sagrieztu sīpolu, kad tas kļūst viegli caurspīdīgs, pievieno sakapātas ķiploka daiviņas, pacep minūti un liek palielā bļodā.
Nokāš kartupeļus un lēcas, pievieno traukā pie saceptajiem sīpoliem un ķiplokiem. Ar stampiņu viegli sastampā, pievieno visus pārējos produktus un garšvielas, kārtīgi samaisa. Taisa kotletītes, apcep eļļā no abām pusēm un pasniedz. 

---

### PĒRĻU GRŪBU GRUBOTTO 
#### Sastāvdaļas
* 1 sīpols
* 2 ķiploka daiviņas 
* 300-400 g sēnes
* 1 glāze grūbas
* 2 glāzes dārzeņu vai sēņu buljons 
* 2 tējk. citrona sula vai 50 ml baltvīna
* 150-200 ml augu krējums (rīsu, auzu vai sojas, meklē Rimi speciālajos augu produktu stendos)
* 2 saujas spināti
* Timiāns (svaigs vai kaltēts)
* Sāls un pipari 
* Olīveļļa
* 1 ēdk. rauga pārslas (pēc izvēles , meklē lielākajās Maxima , Dabas stacijā vai beziepakojuma veikalos )
	
#### Pagatavošana
Sīpolu ar ķiploku apcep olīveļļā. Pievieno sagrieztas sēnes un citronu sulu vai vīnu. Sautē 3 min uz mazas uguns. Pievieno grūbas un ¼ no visa buljona un lēnām maisa, kamēr viss buljons iesūcās. Tad pievieno vēl ¼ buljona un atkārto procesu, kamēr izlieto visu buljonu. Pie pēdējās buljona porcijas pievieno augu krējumu. Beigās iemaisa timiānu, sāli, piparus, rauga pārslas un spinātus.

---

## Vakariņas

### ĀTRĀ SOĻANKA
#### Sastāvdaļas 
1 sīpols
1 liels burkāns
Tomātu pasta
2 nelieli marinēti gurķi
2-3 vidēja izmēra kartupeļi
1 bundža pupiņas
Sāls, pipari, lauru lapas, olīvas, citrons
	
#### Pagatavošana
Uz karstas pannas sakarsē eļļu, pievieno sīpolus.
Kad tie kļūst zeltaini, pievieno sarīvētu burkānu un ķiplokus un cep ar mazāku karstumu, ik pa brīdim apmaisot. Vienlaikus uzvāra katliņā 1-1,5 l ūdens. Pēc apm. 5 minūtes cepšanas dārzeņus pievieno ūdenim. Uzkarsētā pannā liek ēdamkaroti tomātu pastas, apmēram divas minūtes strauji maisa. Pievieno to ūdenim kopā ar mazos kubiņos sagrieztiem kartupeļiem. Vāra apmēram 10-15 minūtes, pievieno garšvielas, ieber noskalotas pupiņas un sagrieztus gurķus. Noslēdz karstumu, uzliek vāku un atstāj uz apmēram piecām minūtēm. Pasniedz ar olīvām un plāni sagriezta citrona gabaliņiem.

---

### KRAUKŠĶĪGIE BURKĀNU PLĀCENĪŠI
#### Sastāvdaļas
* 2 lieli burkāni 
* 400 g konservētas pupiņas 
* 1 sīpols 
* ¾ tējk. kaltēts rozmarīns 
* ¾ tējk. kaltēts timiāns 
* ½ tējk. malts kumīns 
* ½ tējk. karijs 
* 1 tējk. sāls 
* ½ glāze kviešu vai auzu milti (var blenderī samalt auzu pārslas)
* Eļļa cepšanai
	
#### Pagatavošana
Burkānus nomazgā (nav jāmizo) un sarīvē ar rupjo rīvi. Pievieno noskalotas un nokāstas pupiņas, sīki sasmalcinātu sīpolu un visas garšvielas. Ar rokām samīca, līdz pupas ir izšķīdušas un visas sastāvdaļas kārtīgi sajauktas. Pievieno miltus un pamīca vēl mazliet. Pannā uzkarsē eļļu. Ar rokām izveido plācenīšus un cep no abām pusēm, līdz tie ir kraukšķīgi. Pasniedz uz maizes, burgerā, vai ar piedevām pēc izvēles. 

---

### VIEGLIE SALĀTI
#### Sastāvdaļas
* ½ bundža turku zirņi
* ½ glāze valrieksti
* ⅓ glāze noskalotas žāvētas dzērvenes
* 2-3 glāzes spināti (vasarā var aizstāt ar skābenēm)
* 1 mazs gurķis 

#### Mērcei:
* 1 ēdk. olīveļļa
* 1 ēdk. citrona sula
* Sāls un melnie pipari

#### Pagatavošana
Sagriež gurķi, sajauc visas salātu sastāvdaļas un samaisa. Sajauc olīveļļu, citrona sulu, sāli un piparus, sajauc ar salātiem. Labu apetīti!

---

### KAŽOKS BEZ SIĻĶES (kārtainie salāti)
#### Sastāvdaļas
* 400 g vārīti kartupeļi 
* 400 g vārīti burkāni
* 400 g vārītas bietes 
* 1 baklažāns
* 2 nori lapas 
* 50 ml sojas mērce
* Vegāniska majonēze (piem., Spilva 4 sezonu, Hellmans, Sojalita )

#### Pagatavošana
Baklažānus sagriež kubiciņos un apcep. Kad baklažāni kļūst zeltaini, pievieno smalki sagrieztas nori lapas un sojas mērci, apcep vēl 1 minūti. Sarīvē kartupeļus, bietes, burkānus. Izliek kārtas: kartupeļi, majonēze, baklažāni, burkāni, majonēze, bietes, majonēze, kartupeļi, baklažāni, majonēze, burkāni, majonēze, bietes.

---

### TURKU ZIRŅU DĀLS
#### Sastāvdaļas 
* 1 sīpols
* 3-5 daiviņas ķiploks
* īkšķa lieluma ingvers
* ½ tējk. karijs
* ½ tējk. kurkuma
* ½ tējk. čili
* Sāls, pipari, garšvielas pēc izvēles
* 1 sauja spināti
* 400 g lēcas
* 400 g turku zirņi (vārīti vai konservēti)
* 400 g sagriezti tomāti savā sulā
* 1 bundža kokosriekstu piens

#### Pagatavošana
Uzkarsē pannu līdz vidējai temperatūrai un pa to laiku smalki sagriez sīpolu, sarīvē ingveru un liec cepties, piespiežot klāt ķiploku daiviņas. Izvāra lēcas un zirņus (var izmantot konservētus), liek sietā un kārtīgi noskalo. Kad sīpols kļūst caurspīdīgs, liec uz pannas lēcas un turku zirņus, ļaujot dažas minūtes tam visam viegli pacepties. Pēc tam pievieno tomātus, kā arī kokosriekstu pienu. Iesaku sākumā pievienot kokosrieksta piena cieto daļu, šķidrumu atstājot beigām. Visu samaisi, pievieno garšvielas, liec vāku virsū un samazini karstumu, lai sāktos lēns, burbuļojošs process, dālam nepiedegot. Atstāj dālu burbuļot vismaz 40 minūtes, ik pa laikam to apmaisot, lai lēcas un turku zirņi kļūtu pavisam mīksti. Pa to laiku vari izvārīt rīsus, kartupeļus vai citas piedevas. Pēc gaidītā laika dālam pievieno atlikušo kokosrieksta piena šķidrumu, spinātus, apmaisi un atstāj uz vēl pāris minūtēm. Kad viss gatavs, liec šķīvī, apber ar kādu zaļumiņu, piespied nedaudz laima sulas un baudi!

---

### ČILI NON CARNE
#### Sastāvdaļas
* 2 ēdk. eļļa
* 1 sarkanais sīpols
* 1 sarkanā paprika
* 2 burkāni
* 2 seleriju kāti
* ½ tējk. sāls
* 4 ķiploka daiviņas
* 2 ēdk. čili pulveris
* 2 tējk. malts kumīns
* 1 ½ tējk. kūpinātā paprika (pēc izvēles, meklē lielajos Rimi , Gemoss vai garšvielu veikalos )
* 1 tējk. kaltēta raudene jeb oregano
* 850 g konservēti tomāti savā sulā
* 850 g sarkanās pupiņas (vārītas vai konservētas)
* 430 g baltās pupiņas
* 2 glāzes dārzeņu buljons
* 1 lauru lapa

#### Pagatavošana
Katlā ar biezu dibenu uz vidējas uguns uzkarsē eļļu. Pievieno sasmalcinātu sīpolu, papriku, burkānu, seleriju un ¼ tējk. sāls. Visu samaisa un cep, līdz dārzeņi ir mīksti un sīpoli ir caurspīdīgi (aptuveni 7–10 minūtes). Pievieno ķiplokus, čili pulveri, kumīnu, kūpināto papriku (piesardzīgi, jo tā ir asa) un raudeni. Nemitīgi maisot cep, līdz maisījums ir smaržīgs – aptuveni 1 minūti. Pievieno tomātu gabaliņus ar visu sulu, melnās un baltās pupiņas, buljonu un vienu lauru lapu. Visu samaisa, tad maisījumu uzkarsē, līdz tas uzmet burbuli. Turpina karsēt 30 minūtes, ik pa laikam apmaisot un pēc vajadzības samazinot uguni, lai maisījums tik tikko vārītos. Tad noņem čili no uguns.
Lai iegūtu labāku tekstūru un garšu, pusotru glāzi čili pārliek blenderī un samaļ, tad ielej katlā. Pievieno sasmalcināto koriandru, samaisa, tad pēc garšas pievieno etiķi un sāli. Pasniedz ar rīsiem.

---

### PASTA AR RIEKSTU KRĒJUMU UN CEPTĀM SĒNĒM
#### Sastāvdaļas
* 150 g Indijas rieksti
* 200 ml ūdens
* ½ citrons
* 1 tējk. ķiploku pulveris
* 250 g šampinjoni
* ½ puravs
* Sāls
* Spageti (vēlams, pilngraudu)

#### Pagatavošana
Indijas riekstus izmērcē karstā ūdenī 30 minūtes. Liek izmērcētos riekstus blenderī, pievieno ūdeni, citrona sulu, ķiploku pulveri un sāli un sablendē līdz krējuma konsistencei. Pagaršo un pievieno vēl sāli vai citrona sulu, ja nepieciešams. Sēnes un puravu sagriež plānās šķēlītēs. Apcep tos pannā, līdz sēnes apbrūnējušas un puravi mīksti. Pievieno nedaudz sāls. Izvāra pastu pēc instrukcijas uz iepakojuma. Kārto pastu uz diviem šķīvjiem, bagātīgi iemaisa riekstu krējumu un pa virsu liek ceptās sēnītes ar puraviem. Dekorē ar zaļumiem.

---

### ĀTRĀS VAKARIŅAS à la SLINKĀ BOLOŅAS MĒRCE
#### Sastāvdaļas
* 1 paciņa ICA Pasta Sas Boloņas mērce (meklē Rimi pie mērcēm)
* 1 sīpols
* ½ bundža konservēti turku zirņi
* Garšvielas pēc izvēles
* Makaroni
* Zaļumi rotāšanai

#### Pagatavošana
Uzvāra makaronus atbilstoši norādījumiem uz iepakojuma. Sagriež sīpolus, cep pannā, līdz tie kļūst caurspīdīgi. Pievieno Boloņas mērci un nokāstus, noskalotus turku zirņus, kā arī garšvielas pēc izvēles. Kārtīgi izkarsē un ir gatavs pasniegšanai. 

---

### RĪSU KOTLETES AR ĶIPLOKIEM UN PAPRIKU 
#### Sastāvdaļas
* 100 g rīsi
* 4 ķiploka daiviņas
* 2 paprikas
* Sāls, pipari
* 100 g auzu milti 
* 200 ml eļļa

#### Pagatavošana
Rīsus noskalo un vāra uz iepakojuma norādīto laiku. Kamēr rīsi vārās, apcep papriku kopā ar ķiplokiem, līdz dārzeņi kļuvuši mīkstāki. Pievieno garšvielas. Kad rīsi vairs nav karsti, pievieno apcepto papriku un ķiplokus. Tad klāt piejauc auzu miltus un nedaudz eļļu. Taisa kotletes un cep, kamēr zeltainas.

---

### ZIEDKĀPOSTI SINGAPŪRAS GAUMĒ GAN BEI STILĀ
#### Sastāvdaļas
* 1 ziedkāposts
* 2 ēdk. kartupeļu ciete
* 4 ēdk. kviešu milti
* 1 tējk. cepampulveris
* 120 g jeb 1 paciņa Blue Dragon saldskābā mērce (meklē Rimi pie Āzijas ēdieniem)
* 2 ēdk. Exotic Food mango mērce (var aizvietot ar mango čatniju)
* 1 ēdk. sojas mērce
* 2-3 ķiploka daiviņas
* Neliels gabaliņš svaiga ingvera 
* Eļļa cepšanai	

#### Pagatavošana
Sadala ziedkāpostu mazos gabaliņos. Bļodā samaisa cepamo pulveri, miltus, kartupeļu cieti un pievieno ūdeni. Mīklai pēc konsistences jālīdzinās pankūku mīklai. Šai masai pievieno ziedkāpostu gabaliņus un kārtīgi samaisa. Ņem dziļu pannu, tajā uzkarsē eļļu un pa daļām pievieno ziedkāpostus. Kad tie eļļā apvārījušies, ņem ārā. Kamēr ziedkāposti dziest, tikmēr citā pannā cep ķiploku un rīvētu ingveru. Pievieno sojas, mango un saldskābo mērci. Kad mērces burbuļo, pievieno ziedkāpostus. Var pievienot lociņus vai citus zaļumus. Ēd nekavējoties. 

---

### FRIKADEĻU ZUPA AR NATURLI BUMBIŅĀM
#### Sastāvdaļas 
* 3 burkāni 
* 5 kartupeļi 
* 1 iepakojums Naturli bumbiņas (meklē Rimi saldētavā)
* 1 ½ - 2 dārzeņu buljona kubiņi 
* Marinēti gurķi
* Dilles, pipari, sāls, kaltēti pētersīļi
	
#### Pagatavošana
Burkānu nomizo, sagriež gabaliņos un liek vārīties, pievieno buljona kubiņus. 3 min vēlāk pievieno mizotus un sagrieztus kartupeļus. Kamēr zupa vārās, uz pannas apcep bumbiņas, kad gatavas, noliek malā. Kad kartupeļi un burkāni gandrīz mīksti, pievieno bumbiņas, sīki sagrieztus marinētus gurķus, dilles. Pēc garšas un nepieciešamības var pievienot sāli, piparus, kaltētus pētersīļus.

---

### PILDĪTAS PORTOBELLO SĒNES 
#### Sastāvdaļas
* 4-5 portobello sēnes
* 1 sīpols
* Neliels burkāns
* ½ paprika
* 400 g tomātu gabaliņi savā sulā (vai sasmalcināti svaigi tomāti)
* 30 g sojas granulas (meklē Rimi bezglutēna produktu stendā)
* Ūdens
* 1 tējk. kumīns
* Čili pulveris
* Sāls
* 1 tējk. paprikas pulveris
* 1 tējk. oregano
* Jalapeno pipari (konservēti)
* 2 avokado
	
#### Pagatavošana
Smalki sagriež sīpolu un sacep, kad tas kļūst viegli caurspīdīgs, pievieno mazos kubiņos sagrieztu papriku un burkānu, cep vēl pāris minūtes. Tad liek klāt tomātu gabaliņus, pavisam nedaudz ūdeni, visas garšvielas un sojas granulas. Visu masu vāra līdz soja ir gatava un mīksta. Karstumizturīgā traukā liek sēnes, pilda ar pannas saturu, pa virsu uzliek halapenjo un cep cepeškrāsnī 25-30min 180 grādos. Pasniedz ar avokado. 

---

### MAKARONU/GRAUZDIŅU SALĀTI
#### Sastāvdaļas (1 porcija)
* 60 g makaroni
* 40 g konservēta kukurūza
* 40 g jeb 1 šķēle rupjmaize
* 45 g konservētas pupiņas
* 75 g svaigs gurķis
* 30 g sīpols
* 1 ½ ēdk. vegāniska majonēze
* Lociņi
	
#### Pagatavošana
Novāra makaronus. Sagriež rupjmaizi gabaliņos un cep krāsnī 180 °C, apm. 12min. Sagriež sīpolu, gurķi un lociņus. Bļodiņā sajauc makaronus ar gurķi, sīpolu, pupiņām, kukurūzu un maizes grauzdiņiem, pievieno majonēzi un pārkaisa ar lociņiem.

---

### DŽEKFRŪTA UN PORTOBELLO SĒŅU PLOVS
#### Sastāvdaļas
* 1 vidēja lieluma sīpols
* 4 ķiploka daiviņas
* 1 burkāns
* 2 portobello sēnes
* 1 bundža džekfrūts ūdenī (meklē Rimi, bet esi uzmanīgs, ir divu veidu konservētie džekfrūti — tev nepieciešams ūdenī, nevis saldais sīrupā!)
* 2½ ēdk. sojas mērce
* 4 ēdk. tomātu biezenis
* 1 tējk. maltas koriandra sēklas
* 1 tējk. maltas kumīna sēklas
* ½ tējk. timiāns
* 1 tējk. oregano
* ½ tējk. paprikas pulveris
* ¼ tējk. malti melnie pipari
* 2 lauru lapas
* Olīveļļa cepšanai
* 1 ¼ glāzes rīsi

#### Pagatavošana 
Noskalo rīsus. Pārlej ar aukstu ūdeni, uzliek vāku un liek vārīties augstā temperatūrā. Kad ūdens tikko sācis vārīties, samazina temperatūru, pieber sāli, uzliek vāku un atstāj vārīties zemā temperatūrā apmēram 15–25 minūtes (atkarībā no izvēlēto rīsu veida). Smalki sagriež sīpolu un ķiploku, burkānu nomizo un sarīvē uz rupjās rīves. Pannā uzkarsē olīveļļu un apcep sīpolus un ķiplokus, līdz tie kļuvuši caurspīdīgi. Atbrīvo pannā vietiņu, kurā dažas sekundes apcep kumīnu un koriandru. Pievieno papriku, oregano, timiānu un burkānus. Maisot cep, līdz burkāni kļūst mīksti. Noliek maliņā. Sagatavo džekfrūtu – gabaliņus izņem no bundžas un šķiedraino daļu ar pirkstiem saplēš lielos gabalos. Džekfrūta cieto daļu un sēklas sagriež mazākos gabalos. Portobello sēnes nomazgā, sagriež palielos gabalos. Pannā uzkarsē olīveļļu, pievieno džekfrūtu, portobello sēnes un sojas mērci. Ik pa brīdim apmaisot, cep apmēram 5 minūtes. Pievieno burkānu un sīpolu maisījumu, lauru lapas, tomātu biezeni un, ik pa brīdim apmaisot, cep apmēram 10 minūtes, līdz šķidrums no sēnēm iztvaikojis un masa sāk nedaudz brūnēt. Pievieno gatavos rīsus, uzmanīgi ar dakšu samaisa. Izņem lauru lapas, pievieno melnos piparus un vēl sojas mērci un/vai tomātu biezeni, ja nepieciešams. Dažas minūtes pakarsē – un gatavs!

---

### KVINOJA AR MARINĒTU TOFU, BRISELES KĀPOSTIEM UN MANGO
#### Sastāvdaļas
* 100 g kvinoja (vai rīsi)
* 200 g Briseles kāposti 
* 1 ēdk. sezama sēkliņas
* ½ mango
* 200 g cietais tofu (meklē lielveikalos  veģetāriešu stendos vai pie sieriem)
* 5 ēdk. sojas mērce
* 3 ēdk. olīveļļa
* ½ sarkanais čili
* 2 ķiploka daiviņas
* ½ laima sula
* Olīveļļa cepšanai

#### Pagatavošana
Uzkarsē krāsni uz 200 grādiem. Briseles kāpostiem noloba ārējās, nobružātās lapiņas, nogriež mazo kātiņu un pašu kāpostiņu pārgriež uz pusēm. Liek nelielā cepamtraukā, pārslaka ar olīveļļu, pievieno sezama sēkliņas. Cep krāsnī 25 minūtes.
Ieber kvinoju  katliņā, pievieno 200 ml ūdens un uzvāra.Kad ūdens sācis vārīties, nogriež karstumu uz mazāko un ļauj kvinojai vārīties zem vāka, līdz viss ūdens ir uzsūcies (apmēram 15 minūtes).
Kamēr cepas kāposti un vārās kvinoja, iemarinē tofu. Izņem tofu no iepakojuma, ietin papīra dvieļos un uzliek smagumu (piemēram, grāmatu vai bļodu). Tas nepieciešams, lai no tofu tiktu izspiests liekais ūdens. Tikmēr pagatavo marinādi - bļodiņā sajauc sojas mērci ar olīveļļu. Pievieno sakapātu čili, ķiploku un laima sulu. Tofu iztin no papīra un sagriež mazos kubiņos. Liek kubiņus marinādē, izmaisa un atstāj marinēties, kamēr krāsnī cepas kāpostiņi. Kad kāposti izcepušies, sakarsē pannu un apcep tofu gabaliņus, līdz tie zeltaini brūni no visām pusēm. Pievieno kubiņos sagrieztu mango un izceptos briseles kāpostus. Maisot cep visu vēl 3 minūtes. Tad pievieno pāri palikušo marinādi. Atļauj visam pasautēties vēl 5 minūtes. Liec kvinoju divās bļodiņās un pasniedz ar tofu, mango un Briseles kāpostiem.

---

### ZAĻIE SALĀTI AR SALDI-ASO MANGO MĒRCI
#### Sastāvdaļas 
* Keils jeb lapu kāposts
* Spināti
* Salātlapas 
* Avokado
* Gurķis
* Burkāns

#### Mango mērcei:
* 1 liels mango
* 1 laima sula
* 1 ēdk. baltā purava daļa
* 1 tējk. svaigs čilli
* 1 cm ingvera gabaliņš
* Pētersīļi

#### Pagatavošana
Nomizo gurķi un burkānu, sagriež garenos gabaliņos. Bļodā saliek visas pārējās salātu sastāvdaļas. Visas mērces sastāvdaļas, izņemot pētersīli, blendē, līdz mērce ir šķidra. Tad pievieno pētersīļus un blendē vēl mazliet, lai pētersīļi ir sasmalcināti. Mērci lej pāri salātiem. Gatavs! 

---

### KARTUPEĻU BIEZPUTRA AR SĒŅU/SPINĀTU MĒRCI 
#### Sastāvdaļas
* 500 g kartupeļi
* 100 ml augu piens bez pievienota cukura
* 1 sīpols
* 240 g sēnes (šampinjoni vai portobello)
* 120 g svaigi spināti
* 250 ml dārzeņu buljons
* 2 ēdk. eļļa + eļļa cepšanai
* 1 ēdk. milti (bez kaudzes)
* Sāls
	
#### Pagatavošana
Kartupeļus nomizo, sagriež mazākos gabalos un liek vārīties. Kamēr kartupeļi vārās, sagriež sīpolu mazos gabaliņos un cep nelielā daudzumā eļļas. Kamēr sīpoli cepas, pusi sēņu no kopējā sēņu daudzuma sagriež smalkos salmiņos (lai mērci padarītu pēc iespējas krēmīgāku) un otru pusi šķēlītēs. Sagrieztās sēnes pievieno sīpoliem un turpina cept. Tikmēr sakapā spinātus un pievieno sēnēm un sīpoliem. Pannu nosedz ar vāku un visu cep, līdz sēņu un spinātu izdalītais šķidrums ir iztvaikojis.
Pārbauda, vai kartupeļi ir mīksti. Gataviem nolej ūdeni un kartupeļus atliek malā nedaudz atdzist.
Kad sīpoli ir kļuvuši mīksti un zeltaini un sēņu un spinātu izdalītais šķidrums ir iztvaikojis, sastāvdaļām pannā pārkaisa pāri miltus un visu kārtīgi samaisa, līdz vairs nav redzami milti. Karstumu noslēdz uz vidēju un pakāpeniski pievieno pannā dārzeņu buljonu, vienlaikus nepārtraukti visu maisot. Pateicoties miltiem, dārzeņu buljons kļūs biezāks. Kad mērces vēlamais biezums ir sasniegts, pielāgo mērces sāļumu savai gaumei un mērci noņem no karstuma avota. Ja gadījumā mērce šķiet pārāk šķidra, tajā iemaisa papildu miltus, un turpina to vārīt vēl dažas minūtes, taču pievērs uzmanību tam, ka mērce jebkurā gadījumā nedaudz sabiezēs, kad tā būs noņemta no karstuma avota. Izmantojot dakšu vai kartupeļu stampu, kartupeļus sastampā, pakāpeniski pievienojot augu pienu. Kad vēlamais kartupeļu biezputras biezums ir sasniegts, tajā iemaisa eļļu un sāli. Kartupeļu biezputru ieliek šķīvī, pāri pārlej sēņu un spinātu mērci un pasniedz nekavējoties.

---

## Deserts

### BANĀNI UZ KOCIŅA
#### Sastāvdaļas
* 3 palieli banāni
* 180 g melnā šokolāde
* Šokolādes skaidiņas
* 12 kociņi 

#### Pagatavošana
Sagriež banānus 4 daļās, tās uzsprauž uz kociņiem un novieto uz cepampapīra. Kausē šokolādi mikroviļņu krāsnī vai ūdens peldē. Banānus aplej ar šokolādi, apkaisa ar šokolādes skaidiņām un liek saldētavā. 

---

### BURKĀNKŪKA (20 cm forma)
#### Sastāvdaļas Kūkai
* 1 ēdk. maltas linsēklas
* 125 g kviešu milti
* ½  tējk. soda
* ½  tējk. cepampulveris
* ¼  tējk. sāls
* ½  -  1 tējk. kanēlis
* ¼  - ½ tējk. malts muskatrieksts
* 125 g cukurs
* 125 g burkāni
* 60 ml augu eļļa
* ½ ēdk. ābolu etiķis
* Vanilīns (pēc izvēles)
* Rieksti (pēc izvēles)

#### Sastāvdaļas Kokosriekstu putukrējumam
* 400 g kokosriekstu piens no bundžas (3 h nostādināts ledusskapī) 
* 100 g pūdercukurs 
* Piedevas pēc izvēles — vaniļa, kakao, magoņu sēklas, citrona sulas u.c.

#### Pagatavošana
Uzsilda krāsni līdz 180 °C, sagatavo kūkas formu, ieeļļojot vai ieklājot tajā cepampapīru. Sagatavo linsēklu "olu" — sajauc maltās linsēklas ar 3 ēdamk. auksta ūdens un uz pāris minūtēm ieliek ledusskapī. Bļodā samaisa kviešu miltus, sodu, cepampulveri, sāli, kanēli, muskatriekstu un cukuru. Kad viss samaisīts, pievieno sarīvētus burkānus. Tad masai pielej augu eļļu un ābolu etiķi, nedaudz vaniļas un linsēklu "olu". Apmaisa un ļauj kādu minūti pastāvēt, lai burkāni samitrinātu mīklu, tad visu samaisa līdz viendabīgai masai. Ja mīkla par sausu, pielej vēl ūdeni vai augu pienu, ja vēlas, pievieno riekstus vai citas piedevas. Masu ieliek pannā, cep apmēram 30 min, pārbauda ar kociņu. Kokosrieksta piena cieto daļu saputo ar pūdercukuru un garšvielām. Putukrējums jātur ledusskapī. Ļauj kūkai atdzist, tad apziež ar putukrējumu. Ja grib kūku kārtās, tad uzcep divus biskvītus, pa vidu iesmērējot kokosriekstu putukrējumu.

---

### AŠAIS "TIRAMISU" DESERTS
#### Sastāvdaļas
* 250 ml atdzesēta kokosriekstu piena cietā daļa no bundžas
* 2 tējk. pūdercukurs 
* 1 banāns
* 1 krūze atdzesēta kafija
* 12 Rimi Basic auzu cepumi

Pēc izvēles:
* 1 tējk. brendijs vai rums
* ½ tējk. vaniļas cukurs
* Kakao pulveris

#### Pagatavošana
Saputo kokosriekstu krēmu ar cukuru 
Un vaniļu līdz putukrējuma konsistencei. 
Sagriez šķēlītes banānu. Ielej kafiju traukā, kurā varēsi ērti mērcēt un izņemt cepumus. Ja izmanto, piejauc tai brendiju vai rumu. Mērcē cepumus pa vienam kafijā. Vēlams izmantot dakšiņu vai caurumotu lāpstiņu. Kārto saldo - cepums, krēms, cepums, banāns, krēms. Pirms pasniegšanas atdzesē ledusskapī.

---

### SĀĻAIS KLIŅĢERIS
#### Mīklai:
* 280 g milti
* 160 ml augu piens
* 30 ml eļļa
* 7 g sausais raugs
* 20 g cukurs
* 1/4 tējk. sāls

#### Pildījumam:
* 350 g šampinjoni
* 150 g vegāniskais siers pēc izvēles (meklē lielveikalu vegānisko produktu plauktos vai Dabas stacijā)
* 1 sarkanā paprika
* 1 sīpols
* ½ tējk. kūpinātā paprika (meklē lielajos Rimi pie garšvielām, Gemosā vai Dabas stacijā)
* 1 tējk. sāls
* Melnie pipari
* 2 ēdk. eļļa
* Sezama sēkliņas vai vegāniskais siers kliņģera garnēšanai 

#### Pagatavošana
Pagatavo rauga mīklu - bļodiņā sajauc sauso raugu, cukuru un 50 ml silta augu piena, samaisa un atstāj siltā vietā uzbriest 20 minūtes. Lielā bļodā ber miltus, pievieno sāli, rauga maisījumu, eļļu un atlikušo augu pienu. Visas sastāvdaļas mīca apmēram 10 minūtes, tad mīklu saveļ bumbā, liek bļodā un atstāj uzrūgt siltā vietā 1 stundu.
Gatavo pildījumu - uz pannas sakarsētā eļļā apcep smalki sakapātu sīpolu, kad tas kļūst caurspīdīgs, pievieno mazos kriksīšos sagrieztu papriku un cep vēl apmēram 3 minūtes. Virtuves kombainā ber šampinjonus, tos samaļ smalkās skaidiņās, tad pievieno sastāvdaļām pannā. Kliņģera pildījumam pievieno sāli, paprikas pulveri un visu gatavo, līdz ūdens iztvaikojis un izveidojusies pasauss maisījums, to adzesē un sajauc ar sarīvētu vegāno sieru.
Uzrūgušo mīklu sadala divās daļās un novieto uz galda, kas apbērts ar miltiem. Katru daļu izrullē apmēram 12 x 70 cm garā taisnstūrī. Katras mīklas strēmeles vidū visā garumā izlīdzina pusi pildījuma, ar pirkstiem saspiež kopā mīklas garākās malas izveidojot divas garas mīklas desas. Tās novieto paralēli vienu otrai un liekot pāri vienu otrai izveido tādu kā pīni.
Vispirms uz cepamās plātnes novieto pīnes viduci, tad tajā liek arī abus galus (tā pārcelšana izdosies visērtāk), tad tos nedaudz saspiežot savieno izveidojot apaļu kliņgeri. Kliņģeri pārklāj ar tīru dvielīti un atstāj atkārtoti uzrūgt 40 minūtes, tad pārber ar smalki sarīvētu vegāno sieru, sezama sēkliņām un gatavo līdz 190 °C sakarsētā cepeškrāsnī 30 - 35 minūtes.

---

### KALE ČIPSI
#### Sastāvdaļas
* 4 lielas laup kāposta jeb kale lapas (meklē lielveikalā pie salātiem)
* 1 tējk. eļļa cepšanai
* 1 tējk. garšvielas pēc izvēles (sīpolu pulveris, timiāns, čili, sāls)
	
#### Pagatavošana
Kale kāposta lapas atdala no lapas kāta un sadala nelielos gabaliņos. Gabaliņus liek bļodā, pievieno eļļu un garšvielas, kārtīgi apmaisa un izvieto uz cepampapīra. Cep krāsnī 150° C 25 minūtes. Atdzesē un ēd kā uzkodu vai pievieno salātiem, zupām.

### SAULESPUĶU SĒKLIŅU KRĒJUMS
#### Sastāvdaļas
* 75 g nolobītas saulespuķu sēklas
* 2 ķiploka daiviņas
* Nedaudz ūdens 
* ¾ citrona sula
* Sauja zaļumu
* Sāls
* Citas garšvielas pēc izvēles

#### Pagatavošana
Aplej saulespuķu sēklas (lai ūdens knapi nosedz) ar verdošu ūdeni un patur līdz atdziest. Liek visu, izņemot zaļumus, blenderī un maļ līdz viendabīgai masai. Ja nepieciešams, pielāgo garšu. Rotā ar zaļumiem.

---

### AŠĀS KANĒĻMAIZĪTES
#### Mīklai:
* 4 ½ tējk. sausais raugs
* 1 krūze silts ūdens (40°C)
* ⅓ krūze šķidra kokosriekstu eļļa
* 1 tējk. sāls
* 2 ½ krūze milti

#### Pildījumam:
* ¼ krūze + 1 tējk. cukurs
* 2 ēdk. šķidra kokosriekstu eļļa
* 1 ēdk. kanēlis
* ½ krūze brūnais cukurs

#### Glazūrai:
* 1 ½ krūze pūdercukurs
* 2-3 ēdk. ūdens
* ¼ tējk. vaniļas ekstrakts

#### Pagatavošana
Bļodā ielej krūzi silta ūdens, tajā ieber tējkaroti cukura, pēc tam – raugu. Kārtīgi samaisa un noliek malā, lai ļautu raugam aktivizēties (maisījumā parādīsies burbulīši). Pievieno kokosriekstu eļļu, sāli, atlikušo cukuru, iesijā 2 krūzes miltu, maisa. Pakāpeniski pievieno atlikušos miltus un maisa, līdz mīkla vairs nelīp pie bļodas, bet vēl aizvien ir mīksta un nedaudz lipīga. Mīklu izņem no bļodas un liek uz miltiem klātas virsmas, nedaudz pamīca un izveido gludu mīklas lodi, ko pēc tam ieliek bļodā un noliek uz brīdi malā. Tikmēr mazā bļodā sajauc brūno cukuru ar kanēli. Mīklas lodi uzliek uz miltiem klātas virsmas un no tās izveltnē 30x40 cm lielu taisnstūri. Uzklāj 2 ēdamkarotes kokosriekstu eļļas un ar to apziež mīklas taisnstūri. Vienmērīgi uzklāj brūnā cukura un kanēļa maisījumu mīklas ieeļļotajai daļai.
Sākot no sev tuvākās malas, veido mīklas rulli – maigi un nespiežot, bet tam ir jābūt rūpīgi un cieši sarullētam. Novieto mīklas rulli tā, lai tā vaļējais gals ir apakšā. Sagriež rulli 3,5 cm garos gabalos (vajadzētu sanākt 12 maizītēm) un ieliek tos ietaukotā 20x20 cm cepamajā traukā. Trauku pārklāj ar dvieli un noliek siltā vietā uz 20-30 minūtēm, lai tās uzbriestu.
Uzkarsē cepeškrāsni līdz 180 °C. Kolīdz maizītes ir uzbriedušas 2x, liek tās uz 15 minūtēm cepties cepeškrāsnī. Ja vēlas maizītes ar mīkstu un nedaudz jēlu vidu, cep 13 minūtes. Pirms glazēšanas un pasniegšanas ļauj maizītēm pāris minūtes atdzist. Tikmēr pūdercukuru kārtīgi samaisa kopā ar dažām ēdamkarotēm ūdens un nedaudz vaniļas, tādējādi pagatavojot glazūru. Tiklīdz maizītes nedaudz atdzisušas, tās dekorē ar glazūru un pasniedz.

---

### UZPŪTENIS
#### Sastāvdaļas
* 1,5 glāze brūklenes
* 400 ml ūdens
* 5 ēdk. manna
* Cukurs
* Pasniegšanai:
* Mīļākais augu piens
* 1-2 saujas svaigas ogas

#### Pagatavošana
Ogas ieber virtuves kombainā, pievieno 100 ml ūdens un sablendē, līdz izveidojas viendabīga masa.
Pārējo ūdeni ielej katlā un uzvāra, tad, lēnām berot pievieno mannu, un karsē. Kad manna ir uzbriedusi, to ņem nost no uguns, pievieno klāt sablendētās ogas un cukuru pēc garšas. Mannu maisa, līdz tā kļuvusi viendabīga. Ievieto masu bļodā un atstāj nedaudz atdzesēties. Kad manna atdzisusi, tā jākuļ aptuveni 5-7 minūtes, līdz tā kļūst gaisīga.

---

### KOKOSRIEKSTU-CITRONA KŪKA
#### Pamatnei:
* 180 g jeb 1 paciņa Selgas pilngraudu cepumi (vai citi cepumi pēc izvēles)
* 1 ēdk. izkausēta kokosriekstu eļļa un mazliet pannas ietaukošanai 

#### Pildījumam:
* 350 g jeb 2 paciņas zīda (silken) tofu (meklē Rimi pie Austrumu precēm) 
* 2 citroni
* 1 bundža ledusskapī noturēta kokosriekstu piena cietā daļa
* 6 tējk. cukurs
* 2 ēdk. kukurūzas ciete
* 6 tējk. vaniļas ekstrakts (var aizvietot ar vanilīna cukuru)

#### Pasniegšanai (pēc izvēles):
* Svaigas ogas
* Augļu biezenis
* Rīvēta melnā šokolāde	

#### Pagatavošana
Uzkarsē cepeškrāsni uz 180 °C. Samaļ cepumus, pievieno kokosriekstu eļļu.
24 cm kūkas cepamformā ieklāj cepampapīru, malas iesmērē ar kokosriekstu sviestu. Ieber cepumu masu, un, sākot no vidus, izlīdzina pa formu, ceļot maliņas uz augšu.
Norīvē citronu miziņas un izspied sulu. Blenderī samaļ tofu, citronu sulu, miziņu, kokosriekstu pienu, cukuru, cieti un vaniļu. Lej pildījumu formā. Liec cepeškrāsnī uz 40-45 minūtēm, līdz virsma viegli mainījusi krāsu (iespējams, tā arī ieplīsīs). Atdzesē kūku istabas temperatūrā aptuveni 30 minūtes, tad ievieto ledusskapī uz vismaz 3 stundām - ideālā gadījumā uz nakti. Rotā ar ogām, augļu biezeni vai sarīvētu šokolādi. Kūka pati par sevi ir diezgan skābena, tāpēc, ja vēlies saldāku, pievieno vairāk saldinātāja.

---

### SALDĀ BRUNETE 
#### Sastāvdaļas
* 50 g lazdu rieksti
* 100 g tējas cepumi (Rimi Basic vai Selgas pilngraudu)
* 100 g vegāniska marmelāde (piemēram, Laimas Vijolīte)
* 100 g zemesriekstu sviests
* 200 g tumšā šokolāde
	
#### Pagatavošana
Riekstus grauzdē pannā uz vidēji lielas liesmas aptuveni 5 – 7 minūtes, ik pa laikam sakratot pannu, lai nepiedeg. Mazliet atdzesē un noņem tiem miziņu. 
Izkausē šokolādi mikroviļņu krāsnī  vai karsta ūdens peldē. 
Salauž ar rokām cepumus mazākos gabalos, sagriež marmelādi mazos kubiņos, savukārt grauzdētos lazdu riekstus sagriež uz pusēm. Visas trīs sastāvdaļas ievieto bļodā un samaisa. 
Izkausētajai šokolādei pievieno zemesriekstu sviestu un samaisa, līdz iegūta viendabīga masa. Pievieno šķidro zemesriekstu sviesta un šokolādes masu cepumiem, marmelādei un lazdu riekstiem un maisa, līdz visas cietās sastāvdaļas ir pilnībā pārklātas ar šķidro masu. Liek masu uz lielas cepamā papīra loksnes, izvietojot masu loksnes apakšdaļas vidū un izveidojot no tās cilindru, kas formas ziņā atgādina desu. Notin ārkārtīgi stingri un ievieto ledusskapī uz vismaz četrām stundām.

---

### NICE-CREAM JEB BANĀNU SALDĒJUMS
#### Sastāvdaļas
* 4 saldēti banāni
* ¼ krūze augu piens 
* ½ krūze zemesriekstu sviests
* Šķipsniņa sāls
* 1 ēdk. kļavu sīrups vai cits saldinātājs
* ¼ krūze šokolādes gabaliņi
	
#### Pagatavošana
Sagrieztus banānus blendē ar augu pienu, līdz masa ir vienmērīga. Pievieno zemesriekstu sviestu, sāli un saldinātāju un turpina blendēt. Kad gatavs, iemaisa šokolādes gabaliņus. Pasniedz uzreiz vai sasaldē.

---

### SĒŅU TRIJSSTŪRĪŠI AR AVOKADO KRĒMU  
#### Sastāvdaļas
* 1 paciņa Tešla bezrauga mīkla 
* 300-400 g jebkuru sēņu
* Timiāns
* 2 ēdk. linsēklu
* 1 sīpols
* 1 tējk. kūpinātas paprikas vai kūpinātās sāls (meklē lielākajos Rimi vai garšvielu veikalos)
* 1 avokado
* 50 g mērcētu Indijas riekstu 
* 1 iepakojums Violife vai cita klasiskā krēmsiera (meklē Rimi pie veģetāriešu stendos vai pie sieriem)
* Pāris bazilika lapiņas 
* 1 ēdk. laima sulas
* 1 - 2 ēdk. magoņu sēkliņas

#### Pagatavošana
Pēc instrukcijas mīklu atsaldē, sagriež trijstūrīšos un uzcep cepškrāsnī. Sīpolu smalki sakapā, apcep ar sāli un kūpināto papriku līdz brūnumam. Līdz viendabīgai masai blendē Indijas riekstus, avokado, baziliku, laima sulu, sāli, piparus. Pievieno krēmsieru un blendē vēl mirkli. Krēmu liek ledusskapī. Sēnes sakapā un apcep ar timiānu un sāli. Beigās pievieno linsēklas un apcep vēl mirklīti. Tad u z kārtainās mīklas trijstūrīšiem smērē krēmu, liek mazliet cepto sīpoliņu un ceptās sēnes.

---

### TURKU ZIRŅU ŠOKOLĀDES KŪKA
#### Sastāvdaļas
* 2 bundžas turku zirņi
* ½ glāze cukurs
* 3 ēdk. kakao 
* 200 ml kokosriekstu piens no bundžas 
* ½ tējk. sāls 
* 1 tējk. vaniļas ekstrakts
* 1 tējk. cepampulveris
* 3 ēdk. milti pēc izvēles
	
#### Pagatavošana
Liek visas sastāvdaļas blenderī, samaisa. Blendē, kamēr masa kļūst vienmērīga. Klāj pannā uz cepampapīra, kas ieziests ar eļļu, un cep 45 minūtes 180 °C. Pasniedz ar upeņu vai kādu citu skābenu ievārījumu.

---

### MASALA CHAI
#### Sastāvdaļas
* 3 – 5 kardamona sēkliņas (zaļās pākstis, var nopirkt Tiger veikalā)
* 2 – 3 krustnagliņas
* ½ kanēļa standziņas
* 2 – 3 šķēlītes ingvera (pēc izvēles)
* 500 ml ūdens
* 2 – 3 tējkarotes melnās tējas (2 tējas maisiņi)
* 100 – 200 ml auzu vai mandeļu piena (pēc garšas)
* Saldinātājs (pēc izvēles - brūnais cukurs, agaves vai kļavu sīrups u.c.)
	
#### Pagatavošana
Garšvielas saberž piestā vai kā citādi sasmalcina, piemēram, saspiežot starp naža plato malu un plaukstu.
Liek vārīties katliņā ūdeni. Pievieno tēju.
Kad tēja ievilkusies un kļuvusi tumša, pievieno sasmalcinātās garšvielas un ingvera šķēlītes un turpina vārīt uz lēnas uguns.
Pievieno saldinātāju pēc garšas, apmēram 2 – 3 tējkarotes.
Pievieno pienu, apmaisa un ļauj vārīties uz mazas līdz vidējas uguns. Ūdenim iztvaikojot, garšvielas ievilksies un tēja kļūs mazliet tumīgāka.
Pirms pasniegšanas nogaršo, vai ir vēlamais saldums un pienīgums. Ja nepieciešams, pievieno papildus pienu vai saldinātāju.
Pirms pasniegšanas tēju nokāš caur sietu. Ja vēlies baudīt putaināku tēju, tad ielej katliņa saturu franču presē un saputo tēju, atkārtoti velkot presi uz augšu un uz leju.

---

### "PARMEZĀNS"
#### Sastāvdaļas
* ¾ krūzes Indijas rieksti 
* 3 ēdk. rauga pārslas (meklē lielākajās Maxima, Dabas stacijā vai beziepakojuma veikalos)
* ¾ tējk. sāls
* ¼ tējk. ķiploku pulveris
* ¼ tējk. sīpolu pulveris (vēlams, bet nav obligāti, var aizstāt ar grauzdētiem sīpoliem)
	
#### Pagatavošana
Visas sastāvdaļas samaļ blenderī. Gatavs!

---

### AUZU PIENS
#### Sastāvdaļas
* 1 glāze auzu pārslas
* 4 glāzes ūdens
* 1 ēdk. saldinātājs pēc izvēles vai 2 dateles

#### Pagatavošana
Lielākā traukā aplej auzu pārslas ar atdzesētu vārītu ūdeni, ieliek ledusskapī uz nakti. Nākamajā dienā izmērcētās auzu pārslas nokāš, ieliek blenderī, pievienojot pusi nokāstā šķidruma. Ja izmanto dateles, tās pievieno auzām. Masu blendē, līdz auzu pārslas ir viendabīgi samaltas. Pievieno atlikušo šķidrumu, un, ja izmanto saldinātāju, pievieno to. Visu vēlreiz rūpīgi sablendē un caur sietiņu nokāš biezumus. Nokāstos biezumus var izmantot cepumiem vai saldajiem.

---

### KĀPOSTU/SĒŅU PĪRĀDZIŅI
#### Sastāvdaļas
* 510 g milti
* 50 g cukurs
* 2 šķipsniņas sāls
* 11 g sausais raugs (meklē lielveikalos pie konditorejas piedevām)
* 90 g eļļa
* 300 ml silts augu piens
* 130 g šampinjoni
* 1 sīpols
* 500 g štovēti kāposti
* Sāls
* Pipari
* Sojas piens pīrāgu apzeltīšanai (pēc izvēles)
	
#### Pagatavošana
Sajauc miltus, cukuru, sāli un sauso raugu. Pievieno eļļu un pienu. Sajauc mīklu, ja līp pie rokām, pievieno vēl miltus. Liek ledusskapī uz 20 min uzrūgt. Uz pannas apcep sīpolus un šampinjonus, pievieno sāli un piparus pēc garšas. Sajauc kopā ar kāpostiem. Rullē mīklu, no mīklas ar glāzi veido aplīšus, liek iekšā pildījumu, aizloka maliņu, apsmērē ar sojas pienu (ja grib brūnīgākus) un cep 190° C, ~25min līdz zeltaini brūni.

---

### RĪSU NŪDELES AR TAMARINDA MĒRCI
#### Sastāvdaļas
* 250 g rīsu nūdeles 
* 1 burkāns 
* 1 sarkanā paprika 
* 1 sarkanais sīpols
* 100 g sēnes pēc izvēles
* 4 kātiņi sīpolloki 
* 1 sauja kinza jeb koriandrs
* 50 ml vīnogu kauliņu eļļa
* 150 g cietā tofu (meklē lielveikalu vegānisko produktu plauktos vai Dabas stacijā)
* 2 saujas grauzdēti zemesrieksti

#### Mērcei
* 2 ēdk. Tamarinda pasta (mērces un pastas meklē Rimi austrumu produktu plauktos, Gemosā vai Cesars.lv)
* 4 ēdk. Ponzu mērce
* 2 ēdk. kūpināta šriračas mērce
* 2 ēdk. kļavu sīrups
* 1 tējk. ķiploku pulveris (vai 2 daiviņas svaigs ķiploks)
* 1 laims
	
#### Pagatavošana
Nūdeles aplej ar verdošu ūdeni un ļauj uzbriest vismaz 3 minūtes. Pagatavo mērci, samaisot visas sastāvdaļas. Sagriež saknes strēmelēs un tofu kubiciņos. Uzkarsē pannā eļļu un apcep tofu. Pievieno saknes, sautē minūtes piecas. Pievieno mērci un uzvāra, tad iecilā mērcē nūdeles. Pievieno kinzu un lociņus. 